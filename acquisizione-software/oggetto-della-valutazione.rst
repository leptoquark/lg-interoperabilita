Oggetto della valutazione
-------------------------

La valutazione comparativa deve essere svolta quando le pubbliche
amministrazioni intendano acquisire “\ *programmi informatici o parti di
essi*\ ”. L’oggetto della valutazione quindi è un software (come
identificato in *1.2. Software oggetto di queste linee guida*) che
risponda a specifiche esigenze funzionali dell’amministrazione.

A titolo esemplificativo, rimangono all’esterno del perimetro di questo
documento:

-  l’acquisizione di sole componenti hardware dei sistemi informativi
   (server, postazioni di lavoro, stampanti, ecc.);
-  progetti di consolidamento e/o virtualizzazione, per i quali i
   percorsi di scelta della soluzione tecnologica devono riferirsi a
   metodi e parametri necessariamente diversi da quelli applicati nelle
   presenti Linee guida.

Ulteriori situazioni dove non è applicabile il percorso decisionale
proposto in questo Capitolo 2 possono riguardare ad esempio:

-  l’adesione a contratti quadro già sottoscritti, nel caso in cui tale
   adesione abbia un carattere obbligatorio per le amministrazioni;
-  accordi quadro, in quanto strumenti che definiscono esclusivamente le
   clausole generali che, in un determinato periodo temporale, regolano
   i contratti da stipulare (le caratteristiche specifiche della singola
   fornitura vengono successivamente definite in appositi Appalti
   Specifici);
-  completamento di progetti o realizzazioni per le quali la valutazione
   comparativa sia già stata effettuata preliminarmente all’acquisizione
   iniziale;
-  gare che abbiano come oggetto l’outsourcing completo dei sistemi
   informativi, in quanto la scelta dell’esternalizzazione riguarda un
   ambito strategico che esula dallo specifico contesto delle presenti
   Linee guida e risponde a scelte di governance dell’amministrazione e
   a obiettivi di carattere strategico di ordine più generale.

Si noti che nei casi qui elencati si devono comunque applicare le `Linee
Guida sul riuso del
Software <../riuso-software.html>`__ descritte
nel Capitolo 3.

.. discourse::
   :topic_identifier: 2859
