Modello di riuso
----------------

Si descrive nel dettaglio il modello di riuso delineato dal CAD. Ciascun
punto del seguente flusso viene specificato in una sezione successiva
del presente documento.

**Fase di sviluppo**

1. L'amministrazione “A”, effettuando la valutazione comparativa
   prevista dall’art 68, secondo quanto descritto nelle `Linee Guida
   sull’acquisizione di soluzioni
   software <../acquisizione-software.html>`__ di
   queste linee guida, decide che, per soddisfare le proprie esigenze,
   deve necessariamente ricorrere alla realizzazione integrale di un
   software ex-novo o la personalizzazione di un software Open Source
   esistente
2. L’amministrazione “A” utilizza proprie risorse e/o ricorre ad un
   appalto per realizzare il software. In caso di appalto, come
   richiesto dall’art. 69 comma 2, l’amministrazione si garantisce
   l’acquisizione della titolarità di tutti i diritti di proprietà
   intellettuale e industriale sul software commissionato
   (`Titolarità <../premessa/titolarita.html>`__).
3. Durante il corso della realizzazione del software e/o al termine
   della stessa, l’amministrazione rilascia il codice sorgente del
   proprio software sotto una **licenza aperta**, in una piattaforma che
   rispetta i requisiti identificati in queste linee guida (`Scelta di
   uno strumento di code
   hosting <processo-di-messa-a-riuso-del-software-sotto-licenza-aperta.html#scelta-di-uno-strumento-di-code-hosting>`__), registrandone
   poi il rilascio dentro Developers Italia (`Sviluppo di software
   ex-novo <sviluppo-di-software-ex-novo.html>`__).

**Fase di riuso**

1. L’amministrazione “B”, che necessita di un simile software, durante
   la fase di valutazione comparativa, trova il software messo a riuso
   dall’amministrazione “A”, all’interno di Developers Italia (`Fase
   2.1: Selezione soluzioni riusabili per la
   PA <../acquisizione-software/macro-fase-2-analisi-delle-soluzioni-a-riuso-delle-pa-e-delle-soluzioni-open-source.html#fase-2-1-selezione-soluzioni-riusabili-per-la-pa>`__).
2. La licenza aperta consente all’amministrazione “B” di acquisire ed
   utilizzare il software dell’amministrazione “A” senza necessità di
   sottoscrivere alcuna convenzione, sottostando ai termini della
   licenza stessa.
3. L’amministrazione “B” effettua una valutazione dello stato del
   software e dell’applicabilità al proprio contesto (`Fase 2.1:
   Selezione soluzioni riusabili per la
   PA <../acquisizione-software/macro-fase-2-analisi-delle-soluzioni-a-riuso-delle-pa-e-delle-soluzioni-open-source.html#fase-2-1-selezione-soluzioni-riusabili-per-la-pa>`__),
   inclusa l’eventuale necessità di una personalizzazione.
4. Se il software viene personalizzato, ove possibile, tale
   personalizzazione (in quanto sviluppo su specifica indicazione
   dell’amministrazione “B”) è anch’essa soggetta a quanto prescritto
   dall’art 69 comma 1, ed è quindi necessario rilasciare il relativo
   codice sorgente sotto **licenza aperta** (`Modifiche ad un software
   sotto licenza
   aperta <riuso-di-un-software-o-utilizzo-di-un-software-open-source.html#modifiche-ad-un-software-a-riuso-o-open-source>`__).

Il modello del riuso tramite software Open Source consente quindi di
trovare un software, valutarlo e personalizzarlo **senza stipulare
alcuna convenzione** con l’amministrazione che ha messo a riuso il
software stesso, oltre all’accettazione della licenza Open Source che si
perfeziona con il semplice download. Inoltre, il software è disponibile
online e non è quindi necessaria alcuna richiesta di accesso.

È importante però considerare che il software potrebbe non essere
“pronto all’uso”. L’amministrazione potrebbe quindi avere necessità di
un intervento tecnico per installare il software, adattarlo alle proprie
esigenze, formare il personale che dovrà usarlo, avere a disposizione
supporto e manutenzione. Per tutti questi interventi, l’amministrazione
**può usare proprie risorse o forniture**, poiché nessun vincolo da
questo punto di vista è imposto all’amministrazione che ha realizzato il
software e lo ha messo a riuso.

.. discourse::
   :topic_identifier: 2860
