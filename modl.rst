Presentazione del Modello di Interoperabilità 2018

1 Introduzione
==============

Il Modello di Interoperabilità 2018 [1]_ (nel seguito in breve ModI
2018) rappresenta il modello di supporto alla strategia di
interoperabilità e cooperazione tra le Pubbliche Amministrazioni (di
seguito PA), che definendo i contesti di interazione e integrazione tra
le PA, i cittadini e le imprese permette di vedere la PA nella sua
interezza come un unico sistema informativo (virtuale).

La definizione del ModI 2018 deve essere coerente con il nuovo *European
Interoperability Framework* (EIF) oggetto della Comunicazione COM
(2017)134 della Commissione Europea del 23 marzo 2017, al fine di
assicurare anche l’interoperabilità nel contesto Europeo e per
l’attuazione del *Digital Single Market* (Mercato Unico Digitale).

Gli obiettivi del nuovo Modello di Interoperabilità 2018 sono:

-  definire le modalità di integrazione tra le PA;

-  armonizzare le scelte architetturali delle PA;

-  individuare le scelte tecnologiche che favoriscano lo sviluppo, da
   parte delle PA, cittadini e imprese, di soluzioni applicative
   innovative che abilitino l’utilizzo dei servizi individuati nelle
   Infrastrutture immateriali del Piano triennale per l’informatica
   nella PA [2]_;

-  promuovere, quando applicabile, l’adozione dell’approccio *API
   first*, al fine di favorire la separazione dei livelli di back end e
   front end, con logiche aperte e standard pubblici che garantiscano ad
   altri attori, pubblici e privati, accessibilità e massima
   interoperabilità di dati e servizi;

-  privilegiare standard tecnologici che soddisfino l’esigenza di
   rendere sicure le interazioni tra le PA e tra queste con i cittadini
   e le imprese;

-  semplificare le procedure di scambio di servizi tra le PA e, ove
   possibile, tra PA e privati, facilitando la realizzazione dei sistemi
   che le realizzano anche attraverso la pubblicazione nelle linee guida
   sulle regole di partecipazione (*onboarding*).

2 Il contesto europeo
=====================

Lo *European Interoperability Framework (EIF)* (in italiano Quadro
Europeo di Interoperabilità - QEI [3]_) fornisce orientamenti alle PA
Europee su come operare le iniziative relative al tema
dell’interoperabilità; tutto questo mediante una serie di
raccomandazioni atte a stabilire relazioni tra le varie organizzazioni,
razionalizzare i processi volti a sostenere i servizi digitali e
assicurare che le norme esistenti e quelle nuove non pregiudichino gli
sforzi di interoperabilità.

L’obiettivo dell’EIF è:

-  orientare gli sforzi delle PA Europee nel progettare ed erogare
   servizi pubblici ad altre PA, cittadini e imprese che siano, per
   quanto possibile, *(i)* digitali per definizione, *(ii)*
   transfrontalieri per definizione e *(iii)* aperti per definizione;

-  fornire alle PA orientamenti in merito alla progettazione e
   all’aggiornamento di quadri nazionali di interoperabilità o di
   politiche nazionali, strategie e orientamenti che promuovano
   l’interoperabilità;

-  contribuire all’istituzione del Digital Single Market incoraggiando
   l’interoperabilità transfrontaliera e intersettoriale per
   l’erogazione di servizi pubblici europei.

|image0|

*Figura 1 - Ambito di applicazione dell’EIF*

L’ambito di applicazione dell’EIF comprende tre tipi di interazioni:

-  A2A (*amministrazione-amministrazione*), ossia le interazioni tra PA;

-  A2B (*amministrazione-impresa*), ossia le interazioni tra le PA e le
   imprese;

-  A2C (*amministrazione-cittadino*), ossia le comunicazioni tra le PA e
   i cittadini.

Il modello di interoperabilità delineato nell’EIF è applicabile a tutti
i servizi pubblici digitali, lo stesso include:

-  quattro livelli di interoperabilità:

   -  giuridico, per garantire che le organizzazioni che operano
      nell’ambito di diversi quadri giuridici (nazionali e settoriali),
      possano lavorare insieme;

   -  organizzativo, per favorire l’allineamento delle procedure e
      processi delle organizzazioni coinvolte delineando le
      responsabilità e le aspettative per raggiungere obiettivi comuni
      concordati e reciprocamente vantaggiosi;

   -  semantico, per assicurare che il formato e il significato delle
      informazioni e dei dati scambiati siano mantenuti e compresi
      durante tutti gli scambi che avvengono tra le parti;

   -  tecnico, in cui, attraverso l’adozione di specifiche di
      interfaccia, di servizi di interconnessione, di servizi di
      integrazione dei dati, la presentazione e lo scambio dei dati e i
      protocolli di comunicazione sicuri, si assicuri l’interoperabilità
      delle applicazioni e delle infrastrutture che collegano sistemi e
      servizi.

-  una componente trasversale ai quattro livelli, denominata *governance
   dei servizi pubblici integrati*, per assicurare il necessario
   coordinamento e governance delle organizzazioni coinvolte nella
   erogazione di servizi pubblici in modo integrato;

-  un livello di base, denominato *governance di interoperabilità*, per
   assicurare che le decisioni prese in merito ai quadri di
   interoperabilità, disposizioni istituzionali, strutture
   organizzative, ruoli e responsabilità, politiche, accordi e altri
   aspetti garantiscano e verifichino l’interoperabilità a livello
   nazionale e di UE.

|image1|

*Figura 2 - Livelli di interoperabilità*

Nel suo insieme il modello di interoperabilità delineato nell’EIF è
stato disegnato sulla base dei 12 principi di interoperabilità,
condivisi dagli Stati membri della Comunità Europea, individuati quali
aspetti fondamentali per guidare le azioni tese a garantire
l’interoperabilità:

1.  *Sussidiarietà e proporzionalità*. Il principio di sussidiarietà
    prevede che le decisioni dell’UE vengano prese al livello più vicino
    a quello del cittadino mentre il principio di proporzionalità limita
    l’azione dell’UE a quanto necessario per raggiungere gli obiettivi
    dei trattati.

2.  *Apertura*. Il principio di apertura fa riferimento principalmente
    ai dati, alle specifiche e al software. Nell’ottica di questo
    principio occorre: pubblicare i dati che si possiedono come dati
    aperti, fatta salva l'eventuale applicazione di determinate
    restrizioni; garantire condizioni di parità per il software open
    source e prenderne in considerazione l'utilizzo in modo attivo ed
    equo, tenendo conto del costo totale di proprietà della soluzione;
    prediligere le specifiche aperte, tenendo debitamente conto delle
    esigenze funzionali, del livello di maturità e del sostegno e
    dell'innovazione del mercato.

3.  *Trasparenza*. In ottemperanza a questo principio occorre: conferire
    visibilità nel contesto amministrativo di una PA; assicurare la
    disponibilità di interfacce con i sistemi informatici interni e
    garantire il diritto alla tutela dei dati personali; garantire
    visibilità interna e fornire interfacce esterne per i servizi
    pubblici.

4.  *Riusabilità*. Secondo tale principio si deve trarre vantaggio dal
    lavoro degli altri cercando le informazioni disponibili, valutandone
    l’utilità o la pertinenza rispetto al problema in questione e, se
    del caso, decidendo di usare soluzioni che si sono rivelate efficaci
    in altre situazioni.

5.  *Neutralità tecnologica e portabilità dei dati*. Allorché
    istituiscono servizi pubblici, le PA devono concentrarsi sulle
    esigenze funzionali e posporre le decisioni in materia di tecnologia
    il più a lungo possibile per ridurre al minimo la dipendenza
    tecnologica, evitare di imporre tecnologie o prodotti specifici ai
    loro partner ed essere in grado di adattarsi all’ambiente
    tecnologico in rapida evoluzione.

6.  *Centralità dell’utente*. Nel determinare quali servizi pubblici
    erogare e come farlo, si deve prendere in considerazione le esigenze
    degli utenti. Occorre perciò mettere a punto meccanismi per
    coinvolgere gli utenti nell'analisi, nella progettazione, nella
    valutazione e nell'ulteriore sviluppo dei servizi pubblici

7.  *Inclusione e accessibilità*. Inclusione significa permettere a
    chiunque di approfittare delle opportunità offerte dalle nuove
    tecnologie per l’accesso e l’utilizzo dei servizi pubblici europei
    superando gli svantaggi e l’esclusione sociale ed economica.
    L’accessibilità garantisce che le persone anziane, i disabili e gli
    altri gruppi svantaggiati possano utilizzare i servizi pubblici alla
    stregua di tutti gli altri cittadini.

8.  *Sicurezza e privacy*. Le interazioni con le autorità pubbliche
    devono svolgersi in un ambiente sicuro ed affidabile ed in totale
    conformità con le norme in materia di protezione dei dati, di
    identificazione elettronica e dei servizi fiduciari.

9.  *Multilinguismo*. Occorre soddisfare le aspettative di cittadini e
    imprese che desiderano essere serviti nella loro lingua, o in
    un’altra lingua di preferenza, e la capacità delle PA di offrire
    servizi in tutte le lingue ufficiali.

10. *Semplificazione Amministrativa*. Le PA, laddove possibile, devono
    razionalizzare e semplificare le loro procedure amministrative
    migliorandole o eliminando quelle che non hanno utilità pubblica.

11. *Conservazione delle informazioni*. La legislazione impone che le
    decisioni e i dati siano conservati e che vi si possa accedere per
    un determinato periodo di tempo. Occorre pertanto formulare una
    politica di conservazione a lungo termine per le informazioni
    relative ai servizi pubblici.

12. *Valutazione dell’efficacia e dell’efficienza*. Esistono numerosi
    modi per misurare il valore offerto dall’interoperabilità dei
    servizi pubblici, quali le considerazioni circa il ritorno
    sull’investimento, il costo totale di proprietà, il livello di
    flessibilità e adattabilità, la riduzione degli oneri
    amministrativi, l’efficienza, la riduzione dei rischi, la
    trasparenza, la semplificazione, il miglioramento dei metodi di
    lavoro e il grado di soddisfazione degli utenti. Valutare
    l'efficacia e l'efficienza di diverse soluzioni di interoperabilità
    e opzioni tecnologiche, in considerazione delle esigenze
    dell'utente, della proporzionalità e dell'equilibrio tra costi e
    benefici.

L’EIF delinea uno schema concettuale per i servizi pubblici integrati al
fine di orientarne la progettazione, lo sviluppo, la gestione e la
manutenzione da parte degli Stati membri. Lo schema concettuale promuove
l’idea di *interoperability-by-design* (*interoperabilità fin dalla fase
di progettazione*). Lo schema promuove la riusabilità come motore per
l’interoperabilità, riconoscendo che i servizi pubblici dovrebbero
riutilizzare le informazioni e i servizi esistenti e provenienti da
varie fonti, sia all’interno che all’esterno dei confini organizzativi
delle PA. Le informazioni e i servizi dovrebbero essere recuperabili e
resi disponibili in formati interoperabili.

|image2|

*Figura 3 - Schema concettuale per i servizi pubblici integrati*

La Commissione Europea ha individuato uno schema concettuale per i
servizi pubblici che comprende:

-  la *fornitura di servizi integrati* basata su una *funzione di
   coordinamento* per eliminare la complessità per l’utente finale;

-  una politica di fornitura del servizio basata sul *concetto secondo
   cui tutte le porte sono buone* per offrire opzioni e canali
   alternativi per l’erogazione dei servizi, garantendo nel contempo la
   disponibilità di canali digitali (*digital first*);

-  il riutilizzo di dati e servizi per ridurre i costi e accrescere la
   qualità dei servizi e l’interoperabilità;

-  cataloghi che descrivono i servizi riutilizzabili e le altre risorse
   per aumentare la loro rintracciabilità e il loro utilizzo;

-  la governance dei servizi pubblici integrati;

-  la sicurezza e la tutela della privacy.

La funzione di coordinamento garantisce l’individuazione delle esigenze
e il ricorso ai servizi coordinati per fornire complessivamente un
servizio pubblico. Le fonti di informazioni (*base register*, portali
sui dati aperti e altre fonti autorevoli di informazioni) e i servizi,
disponibili non solo all’interno del sistema amministrativo ma anche in
un contesto esterno, possono essere utilizzati per creare servizi
pubblici integrati. Per favorire questi processi occorre sviluppare
un'infrastruttura condivisa di servizi e fonti di informazioni
riutilizzabili che possa essere adottata da tutte le amministrazioni
pubbliche favorendo il riutilizzo, la pubblicazione e l’aggregazione dei
servizi e delle fonti di informazioni.

La direttiva relativa al riutilizzo dell’informazione del settore
pubblico prevede un quadro giuridico comune per il riutilizzo dei dati
(*open data*); in essa l’accento è posto sulla messa a disposizione di
dati *machine-readable* ad uso di terzi per promuovere la trasparenza,
la concorrenza leale, l’innovazione e un’economia basata sui dati.

I *cataloghi* hanno la finalità di consentire la ricerca di servizi,
dati, software e modelli di dati.

Le PA devono poter fruire dei servizi erogati da terzi al di fuori dei
confini delle loro organizzazioni, quali i servizi di pagamento forniti
dalle istituzioni finanziarie oppure i servizi di connettività erogati
da fornitori di servizi di telecomunicazioni. Esse hanno bisogno anche
di utilizzare le *fonti esterne di informazioni*, quali i dati aperti e
i dati delle organizzazioni internazionali, delle camere di commercio,
ecc.

Nell’EIF è raccomandato:

-  rendere disponibili fonti autorevoli di informazioni a terzi,
   istituendo nel contempo meccanismi di accesso e controllo per
   garantire la sicurezza e la riservatezza in conformità con la
   normativa specifica in materia;

-  sviluppare interfacce con i base register, pubblicare i mezzi tecnici
   e i documenti necessari affinché terze parti possano connettersi e
   riutilizzare le informazioni disponibili;

-  abbinare ad ogni base register i metadati appropriati, compresi la
   descrizione del contenuto, la garanzia del servizio e le
   responsabilità, le tipologie di master data contenuti, le condizioni
   di accesso e le licenze, la terminologia, il glossario e le
   informazioni sugli eventuali master data utilizzati di altri base
   register;

-  creare e monitorare piani di garanzia della qualità dei dati per i
   base register e i relativi master data;

-  elaborare cataloghi di servizi pubblici, dati pubblici e soluzioni di
   interoperabilità e utilizzare modelli comuni per descriverli;

-  adottare e riusare fonti di informazioni e servizi esterni, laddove
   utile e fattibile, nello sviluppo dei servizi pubblici.

La sicurezza e privacy sono aspetti che devono essere definiti in pieno
accordo con l’e-Government action plan 2016-2020 della Commissione
EU [4]_. Per le PA è raccomandato:

-  tenendo conto dei requisiti specifici di sicurezza e riservatezza,
   identificare per ogni servizio le contromisure in conformità con
   piani di gestione del rischio;

-  utilizzare i servizi fiduciari, in base al regolamento in materia di
   identificazione elettronica e servizi fiduciari, come meccanismi per
   garantire lo scambio sicuro e protetto dei dati nei servizi pubblici
   (Regolamento (UE) 2014/910 [5]_).

Per perseguire gli obiettivi dell’EIF, la Commissione Europea ha
individuato i seguenti obblighi per gli stati membri.

-  Le PA devono identificare, negoziare e approvare un approccio comune
   per i componenti di servizi integrati. Ciò è realizzato a diversi
   livelli amministrativi, in base all’assetto organizzativo di ogni
   paese, per garantire che piani nazionali e le strategie di
   interoperabilità siano allineati con l’EIF e, se necessario, adattati
   e ampliati per tenere conto del contesto e delle esigenze nazionali.

-  L’ accesso ai servizi e alle informazioni deve essere realizzato
   mediante specifiche interfacce e condizioni di accesso
   preventivamente definite (accordi di interoperabilità). Vanno
   favorite le politiche di riuso dei dati e dei servizi.

-  Concordare uno schema comune per interconnettere i componenti dei
   servizi, nonché predisporre e mantenere l'infrastruttura necessaria
   per istituire e mantenere i servizi pubblici europei.

-  Le PA devono documentare i propri processi lavorativi utilizzando
   tecniche di modellizzazione comunemente accettate per erogare un
   servizio pubblico.

-  Percepire i dati e le informazioni come un bene pubblico che deve
   essere adeguatamente prodotto, raccolto, gestito, condiviso, protetto
   e preservato, elaborando una strategia di gestione delle informazioni
   al livello più alto possibile per evitare la frammentazione e la
   duplicazione.

-  Promuovere l'istituzione di comunità di settore e intersettoriali che
   mirino a creare specifiche aperte sulle informazioni condividendo i
   propri risultati sulle piattaforme nazionali ed europee.

-  Utilizzare specifiche aperte, per garantire l'interoperabilità
   tecnica quando si istituiscono servizi pubblici.

3 Il quadro di riferimento attuale
==================================

Il Piano triennale per l’informatica nella PA [6]_ costituisce il quadro
di riferimento entro cui si colloca il ModI 2018 all’interno del
*Modello strategico di evoluzione del sistema informativo della PA*.

|image3|

*Figura 4 - Piano triennale per l’informatica nella PA*

Il modello strategico, pensato per superare l’approccio a “silos”,
storicamente adottato dalla PA, mira a favorire la realizzazione di un
sistema informativo unitario della PA ed è caratterizzato da:

1. Gli strumenti per la generazione e diffusione dei servizi digitali,
   indicati come **accesso ai servizi**, che:

   i.   definiscono regole comuni per la progettazione di interfacce,
        servizi e contenuti, migliorando e rendendo coerente la
        navigazione e l’esperienza del cittadino e delle imprese,

   ii.  facilitano il design, la realizzazione e la diffusione di
        servizi digitali,

   iii. definiscono linee guida e kit di sviluppo,

   iv.  provvedono alla creazione di community di sviluppatori, di
        designer e di chiunque voglia scambiare informazioni,
        collaborare e partecipare.

2. Gli **ecosistemi**, sono i settori o le aree omogenee in cui si
   svolge l’azione da parte delle PA. Ciascun ecosistema coinvolge enti
   e organismi pubblici, e soggetti privati che operano nella stessa
   area di interesse e che a vario titolo svolgono funzioni attive
   all’interno dell’ecosistema stesso. I soggetti interessati
   interagiscono per il raggiungimento di obiettivi comuni attraverso

   v.   la condivisione delle esigenze e delle modalità operative,

   vi.  la condivisione delle differenti competenze,

   vii. la pianificazione e la realizzazione di progetti ICT.

3. Il **modello di interoperabilità,** definisce i meccanismi che
   facilitano e garantiscono la corretta interazione tra gli attori del
   sistema (cittadini, imprese e PA), favorendo la condivisione
   trasparente di dati, informazioni, piattaforme e servizi. Il Modello
   di interoperabilità è costituito da linee guida, standard tecnologici
   e profili di interoperabilità che ciascuna PA dovrà seguire al fine
   di garantire l’interoperabilità dei propri sistemi con quelli di
   altri soggetti per l’implementazione complessiva del Sistema
   informativo della PA.

4. Le **Infrastrutture immateriali** e il **Data & Analytics Framework**
   (DAF) della PA, che incentivano la centralizzazione e la
   razionalizzazione dei sistemi per la gestione dei processi e dei
   dati, riducendo la frammentazione degli interventi.

..

    In particolare, le *Infrastrutture immateriali* facilitano,
    standardizzano e razionalizzano la creazione di servizi ICT e sono
    composte dalle Piattaforme abilitanti e dai Dati della PA:

-  nelle *piattaforme abilitanti* ricadono tutti quei servizi
   infrastrutturali (ad esempio, servizio di identificazione, servizio
   di pagamenti, ANPR) che agevolano e riducono i costi per la
   realizzazione di nuovi servizi uniformando gli strumenti utilizzati
   dagli utenti finali durante la loro interazione con la PA;

-  relativamente ai *dati della PA* si distinguono: le basi di dati di
   interesse nazionale, gli open data, e i vocabolari controllati.

..

    Il *Data & Analytics Framework* è un ambiente centralizzato che
    acquisisce e rende più fruibili i dati pubblici di interesse e ha
    l’obiettivo *(i)* di rendere più semplice e meno onerosa
    l’interoperabilità dei dati pubblici tra PA e la distribuzione e
    standardizzazione dei dati aperti (open data) e *(ii)* di permettere
    lo studio dei fenomeni sottostanti ai dati pubblici.

-  Le **Infrastrutture** **fisiche,** che perseguono l’obiettivo di
   aumentare la sicurezza, ridurre il costo delle infrastrutture
   tecnologiche e migliorare la qualità dei servizi software della PA,
   attraverso la razionalizzazione dei data center, l’adozione
   sistematica del paradigma cloud e lo sviluppo della connettività, con
   particolare riferimento alla rete Internet nei luoghi pubblici e
   negli uffici della PA.

-  La **sicurezza** che comprende:

   -  le attività per la regolazione e regolamentazione della
      cyber-security nella PA per l’\ *assessment test,*

   -  il CERT-PA quale strumento operativo per supportare l’adozione dei
      corretti livelli di sicurezza presso le PA.

-  La **gestione del cambiamento** che è una componente definita per far
   fronte alle necessità di coordinamento; gestione e monitoraggio delle
   attività funzionali allo sviluppo del Piano.

4 Scenario pregresso dell’interoperabilità nella PA
===================================================

Nell’ottobre 2005 il CNIPA (oggi Agenzia per l’Italia digitale - AgID)
ha pubblicato un insieme di documenti che costituiscono il riferimento
tecnico per l’interoperabilità fra le PA. Tali documenti delineano il
quadro tecnico-implementativo del Sistema pubblico di cooperazione
(SPCoop), framework di interoperabilità a livello applicativo [7]_.

SPCoop ha costituito il modello concettuale ed architetturale della
cooperazione applicativa tra differenti Amministrazioni e/o soggetti
pubblici italiani. Tale sistema era organizzato in modo da:

-  supportare una modalità di erogazione dei servizi articolata per
   procedimenti istituzionali;

-  essere paritetico fra tutti i soggetti cooperanti;

-  essere indipendente dagli assetti organizzativi dei soggetti
   cooperanti;

-  lasciare a ciascun soggetto cooperante la responsabilità dei servizi
   erogati e dei dati forniti;

-  garantire a ciascun soggetto autonomia nella gestione dei propri
   sistemi e nella definizione ed attuazione delle politiche di
   sicurezza del proprio sistema informativo;

-  lasciare a ciascun soggetto la responsabilità delle autorizzazioni
   per l’accesso ai propri dati e/o servizi.

In sintesi, alla base di SPCoop vi erano i seguenti principi:

    (i) *cooperazione tra amministrazioni* attraverso la erogazione e
    fruizione di servizi offerti tramite un unico elemento logico
    denominato *Porta di Dominio;*

    (ii) *ambito di responsabilità* delle singole Amministrazioni dei
    servizi erogati che costituiscono il *Dominio di servizi
    applicativi* della stessa Amministrazione;

    (iii) *accordi di servizio* quale rappresentazione formale della
    cooperazione tra erogatore/i e fruitore/i costituiti sulla base di
    un fondamento normativo;

    (iv) *tecnologie di cooperazione:* i servizi erano erogati come web
    service basati sugli standard che in quel momento erano consolidati
    ed in uso (SOAP, WSDL, UDDI).

Con l’obiettivo di assicurare agli utenti di avere una visione integrata
dei servizi di ogni PA, le tematiche coperte da SPCoop sono state tutte
quelle che interessano l'interoperabilità dei sistemi a diversi livelli,
ovvero:

-  interoperabilità applicativa,

-  catalogazione dei servizi,

-  semantica dei dati e dei servizi,

-  identità digitale.

Lo scenario normativo di SPCoop è quello inquadrato dal DPCM 1 aprile
2008, recante regole tecniche e di sicurezza del Sistema pubblico di
connettività (SPC), di cui SPCoop era un componente fondamentale, poi
compiutamente delineato sul piano tecnico-implementativo da una suite di
linee guida di seguito richiamate:

-  Interoperabilità applicativa

   -  Specifiche della busta di e-gov

   -  Specifiche della porta di dominio

   -  Linee guida busta di e-gov

   -  Qualificazione della porta di dominio

   -  Qualificazione porta di dominio con concorso delle regioni

-  Catalogazione dei servizi

   -  Specifiche dell'accordo di servizio

   -  Specifiche del Registro SICA

   -  Raccomandazioni stesura accordi di servizio

-  Semantica dei dati e dei servizi

   -  Nomenclatura e semantica

-  Identità digitale

   -  GFID - Gestione federata delle identità digitali

In particolare SPCoop prevedeva:

-  Tutti i servizi applicativi di una PA erano offerti attraverso un
   unico elemento denominato *Porta di Dominio*, che svolgeva funzioni
   di proxy e dispatcher assicurando l’implementazione del protocollo
   applicativo denominato *Busta e-Gov*, un'estensione dello standard
   SOAP.

-  I servizi infrastrutturali per la gestione di tutti gli aspetti
   legati agli *accordi di servizio*, nel loro insieme denominati
   *Servizi* *SICA*, prevedevano:

   -  *Servizi di Registro*: la componente, realizzata a partire dallo
      standard UDDI, entro cui erano registrati gli Accordi di Servizio
      organizzati in modo distribuito prevedendo due livelli, ovvero
      Generale, che contiene la totalità degli *accordi di servizio*, e
      Secondario, contenente delle viste definite secondo differenti
      criteri;

   -  *Catalogo degli Schemi/Ontologie*, che offre gli strumenti per
      ragionare sulla semantica dei servizi e delle informazioni da essi
      veicolati;

   -  *Servizi di Sicurezza* assicuravano le funzionalità per la
      qualificazione degli elementi del sistema e garantire gli
      opportuni requisiti di autenticità, riservatezza, integrità, non
      ripudio e tracciabilità dei messaggi scambiati.

Il tempo trascorso dalla definizione del modello e il mutato quadro
tecnico, organizzativo e normativo rende necessario l’aggiornamento del
modello, obiettivo appunto della presente iniziativa, come anticipato
nel 2017 attraverso la Determinazione 219/2017 - Linee guida per
transitare al nuovo modello di interoperabilità [8]_.

L’esperienza maturata con SPCoop, di seguito sintetizzata, deve essere
considerata nella definizione del ModI 2018 .

    **Cosa ha funzionato**

-  La definizione di un quadro comune per l’implementazione dei
   meccanismi di interoperabilità tra i sistemi delle Pubbliche
   Amministrazioni permette di orientare gli sforzi per la realizzazione
   di servizi pubblici sulla logica propria degli stessi.

-  Il coordinamento, anche delegato ad organi intermedi quali elementi
   di aggregazione di un insieme omogeneo di Amministrazioni, permette
   di favorire l’applicazione del modello condiviso.

-  Il sistema di gestione federata delle identità digitali, nonostante
   si ponesse come un elemento fortemente innovativo, è stato utilizzato
   a livello regionale e ha consentito di disegnare su tali basi
   tecniche il futuro SPID.

..

    **Cosa deve essere cambiato**

-  Le tecnologie e gli standard utilizzati dal modello SPCoop richiedono
   un consistente aggiornamento in considerazione delle innovazioni
   intervenute in tali ambiti.

-  È necessario un modello di governance che permetta di gestire le
   specificità dei singoli domini applicativi determinati dalle
   caratteristiche delle amministrazioni e dei soggetti terzi coinvolti.

..

    **Cosa deve essere abbandonato**

-  L’adozione di un’unica modalità per attuare l’interoperabilità dei
   sistemi non permette di considerare la molteplicità e la specificità
   delle esigenze di scambio tra le Pubbliche Amministrazioni e di
   queste con i cittadini e le imprese.

-  La necessità di componenti infrastrutturali disegnati per la sola
   Pubblica Amministrazione italiana (come Porta di Dominio e Registro
   SICA) determina che la spesa per il loro sviluppo ed evoluzione sia
   totalmente a carico della Pubblica Amministrazione.

.. _section-1:

5 Principi del nuovo modello di interoperabilità
================================================

Interazioni
-----------

L’ambito di applicazione del Modello di Interoperabilità 2018 comprende
i tre tipi di interazioni previsti nell’EIF. Le interazioni prevedono
che i soggetti coinvolti svolgano alternativamente la funzione di
**erogatore** di servizio, nel caso del soggetto che mette a
disposizione API o servizio utilizzati da altri, e la funzione di
**fruitore**, nel caso invece del soggetto che utilizza le API o servizi
messi a disposizione da altro soggetto.

|image4|

*Figura 5 - Ambito di applicazione del modello di interoperabilità*

I soggetti fruitori possono utilizzare le API/servizi [9]_ esposti
dall’erogatore attraverso:

-  una soluzione software attivata da un attore umano (*user
   agent/human*);

-  un sistema applicativo *automatico*\  [10]_ (*server/machine*), anche
   allo scopo di definire nuovi servizi a valore aggiunto .

In considerazione di quanto sopra si individuano le seguenti possibili
interazioni:

1. A2A in modalità *human-to-machine*;

2. A2A in modalità *machine-to-machine*;

3. A2B in modalità *human-to-machine*;

4. A2B in modalità *machine-to-machine*;

5. A2C in modalità *human-to-machine*.

Paradigmi di cooperazione
-------------------------

In generale, nell’integrazione dei sistemi software si individuano
principalmente le seguenti tre casistiche che il modello di
interoperabilità deve tener presente:

-  **Condivisione di dati**: l'obiettivo è quello di tenere allineati i
   dati di uno o più sistemi; le applicazioni software che gestiscono
   (creano, aggiornano, leggono ed eventualmente cancellano [11]_) tali
   dati, sono logicamente e fisicamente indipendenti. I processi che
   sovraintendono le applicazioni sono separati ed indipendenti. Il caso
   tipico è quello di un’Amministrazione, o soggetto privato, che per
   dare seguito ad una sua attività ha necessità di accesso ai dati
   posseduti dall’Amministrazione B, titolare degli stessi, senza che
   sia richiesto all’Amministrazione B nessuna elaborazione sui dati. Ad
   esempio, B è il Ministero delle Finanze che ha i dati del codice
   fiscale di ogni cittadino, ed A è un qualsiasi altro soggetto
   (pubblico o privato) che all’interno della propria applicazione ha
   necessità di verificare la correttezza dei codici fiscali del proprio
   database, per poi utilizzarli in proprie elaborazioni.

|image5|

-  **Notifica inter-PA**: in questo caso un’applicazione in un soggetto
   scatena un evento / compie un’operazione che deve essere propagata /
   sincronizzata con altre applicazioni di altri soggetti. Le
   applicazioni sono fisicamente indipendenti ma non logicamente, in
   quanto esiste un processo inter-organizzativo che sovraintende a
   tutte le organizzazioni che devono cooperare [12]_. Il caso tipico è
   quello in cui il presentarsi di un evento all’interno di
   un’Amministrazione A debba essere comunicato ad altri soggetti B e C,
   pubblici e privati, che devono dare seguito a proprie procedure
   interne in relazione all’evento stesso, per vincoli normativi, ecc.
   Ad esempio, la registrazione di una nascita in un Comune è un evento
   che deve essere propagato all’Agenzia delle Entrate, per il rilascio
   di un nuovo codice fiscale, all’AUSL di riferimento per l’iscrizione
   al Servizio Sanitario Nazionale, ecc.

|image6|

-  **Composizione inter-PA**: in questo caso un insieme di applicazioni
   comunicano, anche in maniera bidirezionale, al fine di comporre una
   nuova logica applicativa ottenuta dalla loro interazione, ed erogare
   questa a sua volta come servizio a valore aggiunto. Talvolta questa
   nuova logica viene indicata come servizio/applicazione composito/a (o
   composto/a). Come nel caso precedente, esiste un processo
   inter-organizzativo che sovraintende a tutte le organizzazioni che
   vengono composte. Il caso tipico, nel mondo commerciale, è quello di
   un servizio che definite delle date ed una destinazione, propone
   all’utente voli aerei, hotel e noleggio auto, ecc, andando appunto a
   comporre servizi per la bigliettazione aerea, prenotazione
   alberghiera, noleggio auto, ecc. Nel caso della PA, un caso è una
   conferenza di servizi telematica [13]_ in cui diverse Amministrazioni
   compongono un un nuovo servizio per dare seguito ad una istanza di un
   cittadino o di un’impresa.

|image7|

    È importante analizzare le analogie e differenze con il caso
    precedente: nel caso della notifica inter-PA, c’è una relazione
    peer-to-peer tra i vari soggetti coinvolti, e si parla di
    *coreografia* tra le applicazioni coinvolte [14]_. Nel caso invece
    della composizione, una delle applicazioni ha un ruolo di
    *orchestrazione* nei confronti delle altre, e quindi c’è una
    relazione uno (l’orchestratore, che fa da *master*) a molti (le
    applicazioni orchestrate, che sono *slave*).

    In entrambe le situazioni, esiste a livello concettuale (dovuto a
    norme, accordi, ecc.) un processo inter-organizzativo che
    sovraintende alle varie applicazioni, e l’espletamento del quale è
    l’obiettivo del servizio composto offerto.

    La differenza tra i due casi risiede quindi nel grado di autonomia
    che i soggetti che concorrono al processo inter-organizzativo
    mantengono: se si sceglie un approccio completamente
    decentralizzato, si è nel caso notifica inter-PA, se si opta per un
    approccio per cui uno dei soggetti prende in carico la fornitura del
    servizio finale composto a valore aggiunto, allora si è nel caso
    composizione inter-PA.

Incrementalità del modello
--------------------------

In base alle considerazioni precedenti, il Modello di interoperabilità
si concretizza nella definizione, lo sviluppo, il miglioramento, la resa
operativa, il mantenimento e la promozione di servizi, strumenti, norme
tecniche e specifiche per l’interoperabilità delle soluzioni ICT basata
su un’architettura modulare che include componenti interconnessi con
l’ausilio di infrastrutture comuni. Questo modello, al fine di evitare
le problematiche di possibile obsolescenza, e fronteggiare la necessità
di continui aggiornamenti, si estrinsecherà concretamente in rilasci
successivi e cadenzati nel tempo, di una serie di 5 documenti, in
particolare:

**1 - Visione Generale**, che è il documento attuale, rilasciato nella
prima versione ad aprile 2018.

**2 - Tecnologie ed approcci all’integrazione ed interoperabilità**, che
nella prima versione (aprile 2018) viene rilasciato contestualmente al
presente documento. Si tratta di una sorta di *handbook* (o *vademecum*)
sulle possibili tecnologie ed approcci che possono essere utilizzate

**3 - Profili di interoperabilità**, che fornirà indicazioni concrete, a
livello tecnico, su differenti modalità operative per realizzare
l’interoperabilità, tenendo conto delle possibili tecnologie ed approcci
disponibili. La prima release di questo documento è prevista per
l’estate 2018. Il Modello introduce il concetto di profilo di
interoperabilità e come esso possa essere evoluto nel tempo; si
introduce anche il concetto di pattern di interoperabilità. Infine
questo documento si occuperà di discutere anche l’aspetto della QoS -
Quality of Service e degli SLA - Service Level Agreement.

**4 - Governance del Modello**, che presenterà compiutamente la
governance dell’intero modello e le sue modalità di evoluzione, ed è
previsto in una prima versione per l’estate 2018.

**5 - Registri e Cataloghi**, che si occuperà di definire le linee guida
per i registri e cataloghi necessari a supportare il modello stesso.
Anche per questo documento è prevista una prima versione per l’estate
2018.

Gli interventi mirano, anche in coordinamento con le altre azioni
presenti nel Piano Triennale per l’Informatica nella PA, a:

-  definire e attuare specifiche comuni sui termini e le condizioni per
   gestire e accedere ai *base register*;

-  estendere l’elenco delle soluzioni esistenti all’ambito dei *base
   register*;

-  attuare e promuovere modelli comuni per descrivere e classificare i
   servizi pubblici;

-  sviluppare linee guida e specifiche di rappresentazione dei dati
   (*metadati*) e strumenti per sostenere le iniziative sugli *open
   data*;

-  individuare misure volte a creare sicurezza, tracciabilità e SLA -
   Service Level Agreement nell’erogazione dei servizi;

-  analizzare i dati contenuti e i sistemi esistenti per
   l’informatizzazione delle PA;

-  individuare gli ostacoli al reciproco riconoscimento, sviluppare
   mappature e sostenere gli sforzi di armonizzazione.

Gli **standard tecnologici** adottati, in particolare per i web service
REST e SOAP, rispecchiano l’attuale stato di evoluzione delle tecnologie
ed il loro utilizzo è consolidato nelle pratiche adottate nell’ambito
dell’interoperabilità dei sistemi informativi.

Profili e pattern di interoperabilità
-------------------------------------

Il nuovo modello introduce il concetto di **profilo di
interoperabilità**. Un profilo risolve le diverse opzionalità o aspetti
non adeguatamente specificati dagli standard tecnologici. Un profilo è
un insieme di specifiche in differenti livelli di revisione, insieme a
una serie di linee guida per l'implementazione e l'interoperabilità che
raccomandano come utilizzare le specifiche, e permette di risolvere
eventuali ambiguità / punti non adeguamente definiti in alcune
tecnologie possibili con cui le PA possono interoperare.

Un profilo può trarre spunto dalla implementazione in uno specifico
contesto applicativo o dal recepimento di best practice già adottate in
situazioni analoghe dalle PA o in ambienti industriali. Pertanto,
accanto al profilo, il modello introduce il **pattern di
interoperabilità**, come soluzione provata e ampiamente applicabile ad
un particolare problema. Ogni pattern verrà definito con uno schema di
presentazione che ricalchi il più possibile il cosiddetto stile
GoF/POSA [15]_: contesto/problema/soluzione/conseguenze (pro e contro).
L’implementazione di un pattern può essere fatta tramite uno o più
profili.

L’applicazione dei profili e dei pattern agevola l’azione nello sviluppo
e nella distribuzione di API/servizi. Il nuovo Modello proporrà un
catalogo di *profili* e *pattern* *di interoperabilità* messi a
disposizione delle PA, popolato maniera incrementale sulla base di
esigenze individuate dall’Agenzia per l’Italia Digitale anche a fronte
dell’evidenza di nuovi bisogni per le PA.

Ogni PA che offre un’API/servizio deve, nel nuovo modello, offrire un
insieme di artefatti che lo accompagnano, in particolare:

-  meccanismi di controllo delle versioni,

-  documentazione coordinata alla versione,

-  Software Development Kit - SDK - per l’interfacciamento e un ambiente
   di test (in analogia a quanto avviene per alcuni servizi commerciali
   di larga utilizzo in applicazioni Web [16]_),

-  dichiarazione sulla qualità del servizio che si impegna a rispettare.
   In questo secondo caso, deve anche definire le modalità di
   misurazione e deve offrire un’opportuna modalità di monitoraggio, che
   i fruitori possono sfruttare per la verifica.

Nello scambio informativo tra PA mediante API/servizi, le soluzioni che
verranno adottate devono assicurare: *(i)* autenticità, *(ii)* integrità
e *(iii)* non ripudio. In questo contesto il Regolamento (UE) 2014/910
fornisce una base normativa comune per le interazioni elettroniche
sicure fra cittadini, imprese e PA; le soluzioni software conformi al
Modello di interoperabilità devono applicare i principi indicati in
esso.

Catalogo delle API/servizi
--------------------------

Il Modello di interoperabilità prevede la presenza del *Catalogo* quale
componente che assicura alle parti coinvolte nel rapporto
erogazione/fruizione la consapevolezza sulle interfacce e i livelli di
servizio dichiarati.

La presenza del Catalogo è funzionale a:

-  facilitare l’interoperabilità tra le PA e tra queste e i soggetti
   privati interessati;

-  contenere la spesa della PA riducendo la replicazione di API/servizi;

-  manifestare gli impegni dei fornitori o erogatori di API/servizi.

La realizzazione del Catalogo deve, fatti salvi i principi comuni che
saranno emanati dall’Agenzia per l’Italia Digitale al fine di permettere
una normalizzazione a livello nazionale, tener conto della:

-  specificità dei territori e dei diversi ambiti entro cui la PA opera
   che potrà determinare la specializzazione del catalogo, prevedendo
   contenuti con un livello di aggregazione territoriale (ad esempio su
   base regionale) e/o relativamente agli ambiti tematici entro cui
   opera la PA (ad esempio giustizia). Tale scelta è ulteriormente
   giustificata dalla opportunità di favorire momenti di aggregazione di
   soggetti omogenei.

-  esigenza di assicurare la governance del Catalogo, quale presupposto
   per garantire una semantica univoca e condivisa, per evitare
   ridondanze e/o sovrapposizioni in termini di competenze e contenuti.

-  esigenza di assicurare una descrizione formale delle API/servizi che,
   attraverso l’utilizzo di *interfacce description language*, permetta
   di descrivere le interfacce degli stessi in maniera indipendente dal
   linguaggio di programmazione adottato dall’erogatore e dai fruitori
   degli stessi. L’attuale stato di evoluzione degli standard
   tecnologici indicati in precedenza determina la scelta di *WSDL* per
   i *web service SOAP* e *OpenAPI v3* per i *web service REST.*

Governance condivisa
--------------------

L’Agenzia per l’Italia Digitale è responsabile delle attività di
*governance* del ModI con l’obiettivo di definire, condividere ed
assicurare l’aggiornamento continuo dei seguenti aspetti:

-  l’\ *handbook delle tecnologie* che abilitano l’interoperabilità tra
   le PA, e tra queste e cittadini ed imprese;

-  i *profili di interoperabilità*;;

-  i *pattern di interoperabilità;*

-  il *catalogo* dei servizi resi disponibili dalle PA.

I progetti che realizzano gli Ecosistemi, previsti nel Piano Triennale
per l’Informatica nella PA, si basano sul Modello di interoperabilità, e
possono determinare l’esigenza di nuovi *profili di interoperabilità*
che verranno definiti con un approccio collaborativo.

Nel precedente SPCoop, l'uso di servizi/API richiedeva un accordo tra
amministrazioni anche tramite la firma di convenzioni bilaterali. Questo
non sarà più necessario nel nuovo modello, in cui l’adesione si
estrinsecherà nell’atto di registrazione da parte della PA di
un’API/servizio nel catalogo e nella presa d’atto dell’assunzione di
alcuni impegni, tra cui:

-  standardizzare le interfacce di comunicazione per specifiche API di
   settore;

-  individuare o definire il modello dei dati [17]_;

-  incentivare il riuso delle applicazioni;

-  coordinare in generale l'erogazione e la fruizione dei servizi
   erogati tramite API;

-  garantire il rispetto di termini e condizioni di utilizzo;

-  garantire la protezione dei dati personali e il rispetto della
   normativa GDPR.

In ottemperanza al principio "once-only" definito nell'EU eGovernment
Action Plan 2016-2020 [18]_, l'erogatore si impegna a fornire l'accesso
alle proprie API/servizi a qualunque soggetto registrato ne faccia
richiesta [19]_ senza che siano firmati documenti aggiuntivi per ogni
nuova connessione abilitata restando ferme:

-  l'eventuale necessità di un parere del Garante Privacy ed in generale
   il rispetto della normativa sui dati personali;

-  eventuali limitazioni di capacità tecnica connesse al dimensionamento
   dell’infrastruttura dell’erogatore.

Gli erogatori devono descrivere le loro API/servizi classificando le
informazioni scambiate ove possibile collegandole ai vocabolari
controllati e a concetti semantici predefiniti, utili anche a
determinare il profilo di impatto rispetto ai regolamenti in tema
privacy e GDPR, e applicando tag di categoria. Il Catalogo può
facilitare questo processo attraverso opportune euristiche.

In virtù degli articoli 12 e 14 del Codice dell'Amministrazione
Digitale, AgID è formalmente incaricata della gestione di tutto il
catalogo e di garantire il rispetto delle regole suddette e per farlo si
avvale della collaborazione di alcuni enti, che vengono indicati come
Capofila.

Gli enti Capofila si proporranno per eseguire questo compito su porzioni
del catalogo; ci saranno enti che si occupano della gestione di aree
geografiche e, allo stesso tempo, enti che si occupano della gestione di
particolari aree tematiche.

In prima istanza si prevede che gli enti Capofila possano essere:

-  a livello territoriale, le Regioni (e.g., la Regione per conto delle
   ASL regionali)

-  a livello di ecosistema, gli enti individuati dai GdL descritti nel
   Piano Triennale al capitolo 6 Ecosistemi.

A tal fine, sul fronte delle aree tematiche il Piano Triennale 2017-2019
introduce:

-  gli
   `Ecosistemi <http://pianotriennale-ict.readthedocs.io/it/latest/doc/06_ecosistemi.html>`__,
   settori o aree di intervento in cui si svolge l’azione delle PA, che
   raggruppano i vari enti per aree tematiche;

-  i `Gruppi di
   Lavoro <http://pianotriennale-ict.readthedocs.io/it/latest/doc/06_ecosistemi.html#linee-di-azione>`__
   che, all'interno degli Ecosistemi, indirizzano il vero e proprio
   lavoro di standardizzazione coinvolgendo sia tecnici che esperti dei
   rispettivi domini applicativi.

I Gruppi di Lavoro devono formalizzare le specifiche di dettaglio,
attraverso il meccanismo dei profili e dei pattern di interoperabilità,
e revisionare periodicamente le specifiche rilasciate.

Il nuovo Modello opera in assenza di elementi centralizzati che mediano
l’interazione tra le entità comunicanti (erogatore e fruitore del
servizio), pur prevedendo la presenza di un catalogo dei servizi
disponibili allo scopo di permettere a tutti i soggetti interessati,
pubblici e privati, di acquisire conoscenza dei servizi disponibili e
delle loro modalità di erogazione/fruizione.

L’Agenzia per l’Italia Digitale ha il ruolo di:

-  recepire le esigenze delle PA nei differenti scenari di interazioni,
   astrarre tale esigenze nella ed eventualmente formalizzare i pattern
   di interoperabilità;

-  coordinare il processo di definizione dei profili di
   interoperabilità, anche a partire dai pattern di interoperabilità;

-  rendere disponibile il catalogo, attraverso un’interfaccia di accesso
   unica per permettere a tutti i soggetti interessati, pubblici e
   privati, di assumere consapevolezza dei servizi disponibili;

-  verificare il rispetto delle regole del Modello di interoperabilità,
   quale condizione di accesso al catalogo, e controllare con continuità
   il rispetto dei requisiti per l’iscrizione al catalogo.

.. [1]
   | Il ModI 2018 è concettualmente la seconda versione (aggiornamento)
     del framework di interoperabilità della PA che nella prima versione
     fu definito nel 2005 con il nome di SPCoop - Servizio Pubblico di
     Cooperazione Applicativa,
   | cf.
     `http://www.agid.gov.it/agenda-digitale/infrastrutture-architetture/sistema-pubblico-connettivita/cooperazione-applicativa <http://www.agid.gov.it/agenda-digitale/infrastrutture-architetture/sistema-pubblico-connettivita/cooperazione-applicativa>`__.
     Il termine *modello* trova corrispettivo nel termine inglese
     framework, e pertanto nel presente documento i due termini verranno
     considerati sinonimi.

.. [2]
   Cf.
   `https://pianotriennale-ict.italia.it/assets/pdf/Piano_Triennale_per_l_informatica_nella_Pubblica_Amministrazione.pdf <https://pianotriennale-ict.italia.it/assets/pdf/Piano_Triennale_per_l_informatica_nella_Pubblica_Amministrazione.pdf>`__.

.. [3]
   In precedenti documenti a cura di AgID e del Team Digitale, il
   termine inglese framework è stato sovente tradotto in italiano come
   modello, ed è questo il termine utilizzato nel presente documento. La
   dicitura *quadro* è la traduzione letterale della Commissione
   Europea. Nel seguito di questo documento verrà preferito il termine
   modello, pur considerando i termini framework, modello e quadro come
   sinonimi.

.. [4]
   Cf.

   https://ec.europa.eu/digital-single-market/en/news/communication-eu-egovernment-action-plan-2016-2020-accelerating-digital-transformation

.. [5]
   Cf.
   `http://eur-lex.europa.eu/legal-content/IT/TXT/HTML/?uri=CELEX%3A32014R0910&from=EN <http://eur-lex.europa.eu/legal-content/IT/TXT/HTML/?uri=CELEX%3A32014R0910&from=EN>`__

.. [6]
   Cf.
   `https://pianotriennale-ict.italia.it/ <https://pianotriennale-ict.italia.it/>`__

.. [7]
   Cf.
   http://www.agid.gov.it/agenda-digitale/infrastrutture-architetture/sistema-pubblico-connettivita/cooperazione-applicativa

.. [8]
   Cf.
   http://www.agid.gov.it/sites/default/files/upload_avvisi/linee_guida_passaggio_nuovo_modello_interoperabilita.pdf

.. [9]
   Con abuso di nomenclatura, ma intuitivamente chiaro, si intende nel
   presente documento servizio e API come sinonimo, ad indicare una
   componente software, esposta sul Web, che funge da servente e può
   essere utilizzata da client. In modo rigoroso, sia SPCoop che il ModI
   2018 prevedono l’esposizione da parte di una PA di un’API accessibile
   sul Web come modalità base di interoperabilità e scambio di
   dati/informazioni, tale API permette la fruizione di un servizio
   offerto dalla PA stessa. La tecnologia web service è una particolare
   modalità con cui realizzare API che siano accessibili su
   Internet/intranet, da cui il termine Web. Tali concetti verranno
   ulteriormente approfonditi nel Modello di Interoperabilità 2018.

.. [10]
   Quindi non attivato da un utente umano, anche impropriamente detto
   *enterprise* in taluni contesti.

.. [11]
   Cf. le cosiddette operazioni CRUD - Create, Read, Update, Delete

.. [12]
   Nel caso della PA, questo processo inter-organizzativo corrisponde al
   concetto di macro-processo o di processo inter-amministrazione: M
   Mecella, C Batini (2001), Enabling italian e-government through a
   cooperative architecture. IEEE Computer 34 (2), pp. 40-45.

.. [13]
   La conferenza di servizi, cf.
   `http://www.italiasemplice.gov.it/conferenza/guida-alle-novita-della-conferenza-di-servizi/ <http://www.italiasemplice.gov.it/conferenza/guida-alle-novita-della-conferenza-di-servizi/>`__,
   è l’istituto che facilita l'acquisizione da parte della PA di
   autorizzazioni, atti, licenze, permessi e nulla-osta o di altri
   elementi comunque denominati, finalizzati all'emissione di un
   provvedimento amministrativo, coordinando differenti soggetti
   coinvolti. La conferenza semplificata in modalità sincrona è
   l’esempio di composizione di servizi, mentre la conferenza
   semplificata in modalità asincrona costituisce un altro caso della
   modalità precedente (notifica inter-PA).

.. [14]
   Approfondimenti sui concetti di orchestrazione e coreografia possono
   essere trovati in:

   https://stackoverflow.com/questions/4127241/orchestration-vs-choreography

   C Peltz (2003), Web Services Orchestration and Choreography. IEEE
   Computer 36(10), pp. 46-52

   R M Dijkman, M Dumas (2004), Service-Oriented Design: A
   Multi-Viewpoint Approach. Int. J. Cooperative Inf. Syst. 13(4), pp.
   337-368

.. [15]
   POSA indica Buschmann et al, Pattern Oriented Software Architecture –
   A System of Patterns Vol 1, Wiley 1996, GoF - Gang of four, dal nome
   dei 4 autori, Gamma et al, Design Patterns – Elements of Reusable
   Object-Oriented Software, Addison – Wesley 1994.

.. [16]
   Ad es., Paypal, cf. https://developer.paypal.com/, offre SDK ed un
   servizio di prova, cosiddetta sandbox, che permette agli sviluppatori
   che si vogliono integrare con Paypal di provare le interazioni prima
   di rilasciare i propri sistemi.

.. [17]
   Vedi il paragrafo Dati della Pubblica Amministrazione nel Piano
   Triennale, cf.
   `http://pianotriennale-ict.readthedocs.io/it/latest/doc/04_infrastrutture-immateriali.html#dati-della-pubblica-amministrazione <http://pianotriennale-ict.readthedocs.io/it/latest/doc/04_infrastrutture-immateriali.html#dati-della-pubblica-amministrazione>`__

.. [18]
   Cf. EU eGovernment Action Plan 2016-2020,
   `https://ec.europa.eu/digital-single-market/en/news/communication-eu-egovernment-action-plan-2016-2020-accelerating-digital-transformation <https://ec.europa.eu/digital-single-market/en/news/communication-eu-egovernment-action-plan-2016-2020-accelerating-digital-transformation>`__

.. [19]
   Vedi `Codice dell'Amministrazione Digitale Capo 1 Sez. 2 Art.
   3 <http://cad.readthedocs.io/it/v2017-12-13/_rst/capo1_sezione2_art3.html>`__

.. |image0| image:: media/image1.png
   :width: 6.27083in
   :height: 2.54167in
.. |image1| image:: media/image2.png
   :width: 5.55208in
   :height: 4.16667in
.. |image2| image:: media/image3.png
   :width: 6.27083in
   :height: 3.43056in
.. |image3| image:: media/image4.png
   :width: 3.55208in
   :height: 5.77083in
.. |image4| image:: media/image5.png
   :width: 5.33333in
   :height: 3.55208in
.. |image5| image:: media/image6.png
   :width: 4.57633in
   :height: 2.06771in
.. |image6| image:: media/image7.png
   :width: 6.37107in
   :height: 1.82813in
.. |image7| image:: media/image8.png
   :width: 5.66719in
   :height: 2.95313in
